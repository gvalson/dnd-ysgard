# рЃАрЃћрЃАрЃўрЃљ 0

![](../img/session-0.jpg)

## рЃгрЃўрЃюрЃљрЃарЃћрЃўрЃАрЃбрЃЮрЃарЃўрЃљ

рЃФрЃЋрЃћрЃџрЃљрЃЊ рЃњрЃБрЃџрЃцрЃарЃЮрЃАрЃбрЃўрЃА рЃАрЃљрЃ«рЃћрЃџрЃЏрЃгрЃўрЃцрЃЮ рЃцрЃџрЃЮрЃЉрЃЊрЃљ рЃЏрЃЌрЃџрЃўрЃљрЃю рЃўрЃАрЃњрЃљрЃарЃЊрЃўрЃА рЃЎрЃЮрЃюрЃбрЃўрЃюрЃћрЃюрЃбрЃА рЃЊрЃљ рЃЏрЃЏрЃљрЃарЃЌрЃЋрЃћрЃџрЃў
рЃЏрЃўрЃАрЃў рЃўрЃДрЃЮ рЃЮрЃџрЃљрЃц I. 600 рЃгрЃџрЃўрЃА рЃгрЃўрЃю рЃАрЃ«рЃЋрЃљ рЃЎрЃЮрЃюрЃбрЃўрЃюрЃћрЃюрЃбрЃўрЃЊрЃљрЃю рЃЏрЃЮрЃАрЃБрЃџрЃЏрЃљ рЃюрЃЮрЃЦрЃАрЃБрЃАрЃћрЃџрЃћрЃЉрЃЏрЃљ рЃБрЃФрЃџрЃћрЃЋрЃћрЃџрЃў
рЃюрЃўрЃЋрЃЮрЃарЃџрЃљрЃАрЃўрЃА рЃЏрЃћрЃЌрЃљрЃБрЃарЃЮрЃЉрЃўрЃЌ рЃўрЃАрЃњрЃљрЃарЃЊрЃўрЃА рЃљрЃдрЃЏрЃЮрЃАрЃљрЃЋрЃџрЃћрЃЌрЃерЃў рЃњрЃљрЃљрЃерЃћрЃюрЃћрЃА рЃЎрЃЮрЃџрЃЮрЃюрЃўрЃћрЃЉрЃў рЃЊрЃљ рЃЏрЃљрЃџрЃћрЃЋрЃћ
рЃЏрЃўрЃўрЃЌрЃЋрЃўрЃАрЃћрЃА рЃњрЃБрЃџрЃцрЃарЃЮрЃАрЃбрЃўрЃА рЃЏрЃўрЃгрЃћрЃЉрЃўрЃА рЃюрЃљрЃ«рЃћрЃЋрЃљрЃарЃў. рЃЮрЃЊрЃћрЃАрЃдрЃљрЃф рЃЊрЃўрЃЊрЃћрЃЉрЃБрЃџрЃў рЃњрЃБрЃџрЃцрЃарЃЮрЃАрЃбрЃў рЃЮрЃа рЃюрЃљрЃгрЃўрЃџрЃљрЃЊ
рЃЊрЃљрЃўрЃерЃљрЃџрЃљ. рЃАрЃБрЃАрЃ«рЃўрЃљрЃюрЃў рЃЎрЃџрЃўрЃЏрЃљрЃбрЃўрЃА рЃњрЃљрЃЏрЃЮ рЃЦрЃЋрЃћрЃДрЃљрЃюрЃљ рЃЊрЃўрЃљрЃЊ рЃњрЃљрЃАрЃљрЃГрЃўрЃарЃерЃў рЃЕрЃљрЃЋрЃљрЃарЃЊрЃљ. рЃбрЃћрЃарЃўрЃбрЃЮрЃарЃўрЃўрЃА
рЃАрЃљрЃюрЃљрЃфрЃЋрЃџрЃЮрЃЊ рЃБрЃфрЃ«рЃЮ рЃЎрЃЮрЃюрЃбрЃўрЃюрЃћрЃюрЃбрЃќрЃћ рЃњрЃљрЃерЃћрЃюрЃћрЃЉрЃБрЃџ рЃАрЃўрЃџрЃЋрЃћрЃарЃЏрЃћрЃарЃЌрЃљрЃю рЃЊрЃљрЃЊрЃћрЃА рЃњрЃљрЃарЃўрЃњрЃћрЃЉрЃљ 400 рЃгрЃџрЃўрЃА рЃгрЃўрЃюрЃљрЃЌ.
рЃљрЃЏ рЃБрЃЎрЃљрЃюрЃљрЃАрЃЎрЃюрЃћрЃџрЃўрЃА рЃЏрЃЮрЃАрЃљрЃ«рЃџрЃћрЃЮрЃЉрЃљ, рЃерЃћрЃЏрЃЊрЃњрЃљрЃарЃў рЃћрЃџрЃцрЃћрЃЉрЃўрЃАрЃљ рЃЊрЃљ рЃљрЃЊрЃљрЃЏрЃўрЃљрЃюрЃћрЃЉрЃўрЃА рЃЌрЃљрЃюрЃљрЃЉрЃљрЃарЃў
рЃарЃљрЃЮрЃЊрЃћрЃюрЃЮрЃЉрЃўрЃАрЃњрЃљрЃю, рЃљрЃ«рЃџрЃљ рЃЏрЃўрЃўрЃЕрЃюрЃћрЃЋрЃА, рЃарЃЮрЃЏ рЃюрЃљрЃ«рЃћрЃЋрЃарЃљрЃЊ рЃћрЃџрЃцрЃћрЃЉрЃў рЃгрЃљрЃарЃЏрЃЮрЃљрЃЊрЃњрЃћрЃюрЃћрЃю рЃЏрЃЮрЃЏрЃљрЃЋрЃџрЃўрЃА рЃарЃљрЃАрЃљрЃА.
рЃАрЃўрЃџрЃЋрЃћрЃарЃЏрЃћрЃарЃЏрЃљ рЃгрЃљрЃўрЃдрЃЮ рЃЎрЃЮрЃюрЃбрЃўрЃюрЃћрЃюрЃбрЃўрЃА рЃЏрЃћрЃАрЃљрЃЏрЃћрЃЊрЃў, рЃюрЃЮрЃЦрЃАрЃБрЃАрЃЏрЃљрЃф рЃЏрЃћрЃАрЃљрЃЏрЃћрЃЊрЃў рЃЊрЃљ рЃњрЃБрЃџрЃцрЃарЃЮрЃАрЃбрЃўрЃАрЃњрЃљрЃю
рЃЏрЃ«рЃЮрЃџрЃЮрЃЊ рЃЏрЃћрЃАрЃљрЃЏрЃћрЃЊрЃўрЃфрЃдрЃљ рЃЊрЃљрЃарЃЕрЃљ.

рЃАрЃўрЃџрЃЋрЃћрЃарЃЏрЃћрЃарЃерЃў рЃЌрЃљрЃДрЃЋрЃљрЃюрЃА рЃАрЃфрЃћрЃЏрЃћрЃю рЃЏрЃ«рЃЮрЃџрЃЮрЃЊ рЃърЃћрЃџрЃЮрЃарЃА, рЃдрЃЏрЃћрЃарЃЌрЃА рЃЏрЃќрЃўрЃАрЃљ. рЃљрЃдрЃАрЃљрЃюрЃўрЃерЃюрЃљрЃЋрЃўрЃљ, рЃарЃЮрЃЏ рЃЊрЃўрЃЊ
рЃЦрЃљрЃџрЃљрЃЦрЃћрЃЉрЃерЃў рЃЏрЃљрЃњрЃўрЃљ рЃљрЃЎрЃарЃФрЃљрЃџрЃБрЃџрЃўрЃљ, рЃ«рЃЮрЃџрЃЮ рЃўрЃюрЃЊрЃБрЃАрЃбрЃарЃўрЃљ Рђћ рЃњрЃљрЃюрЃЋрЃўрЃЌрЃљрЃарЃћрЃЉрЃБрЃџрЃў. рЃарЃЮрЃњрЃЮрЃарЃф рЃљрЃЏрЃЉрЃЮрЃЉрЃћрЃю,
рЃФрЃЋрЃћрЃџрЃў рЃЊрЃћрЃЊрЃљрЃЦрЃљрЃџрЃљрЃЦрЃў рЃљрЃЏрЃўрЃЌ рЃњрЃљрЃюрЃљрЃЊрЃњрЃБрЃарЃћрЃЉрЃБрЃџрЃљ рЃЮрЃЊрЃћрЃАрЃдрЃљрЃфрЃЮ. рЃЊрЃљрЃњрЃарЃЮрЃЋрЃўрЃџрЃў рЃЏрЃљрЃњрЃўрЃБрЃарЃў рЃћрЃюрЃћрЃарЃњрЃўрЃўрЃЌ рЃљрЃгрЃДрЃЮрЃЉрЃћрЃю
рЃћрЃњрЃарЃћрЃЌ рЃгрЃЮрЃЊрЃћрЃЉрЃБрЃџ рЃфрЃЮрЃфрЃ«рЃљрЃџ рЃЏрЃљрЃюрЃЦрЃљрЃюрЃћрЃЉрЃА, рЃџрЃўрЃЌрЃЮрЃюрЃўрЃА рЃфрЃ«рЃЮрЃЋрЃћрЃџрЃћрЃЉрЃА, рЃарЃЮрЃЏрЃџрЃћрЃЉрЃўрЃф рЃћрЃЊрЃћрЃАрЃљрЃерЃў Рђћ
рЃЊрЃћрЃЊрЃљрЃЦрЃљрЃџрЃљрЃЦрЃерЃў Рђћ рЃЏрЃўрЃЏрЃЮрЃЊрЃўрЃљрЃю рЃ«рЃЮрЃџрЃЏрЃћ рЃљрЃЦрЃћрЃЌ-рЃўрЃЦрЃўрЃЌ. рЃюрЃЮрЃЦрЃАрЃБрЃАрЃерЃў рЃЎрЃў рЃЏрЃљрЃњрЃўрЃљ рЃАрЃљрЃњрЃарЃФрЃюрЃЮрЃЉрЃџрЃљрЃЊ
рЃњрЃљрЃюрЃАрЃ«рЃЋрЃљрЃЋрЃЊрЃћрЃЉрЃљ рЃДрЃЋрЃћрЃџрЃљрЃцрЃћрЃарЃў рЃюрЃљрЃфрЃюрЃЮрЃЉрЃўрЃАрЃњрЃљрЃю.

рЃљрЃЏрЃљрЃАрЃЮрЃЉрЃљрЃерЃў рЃАрЃўрЃџрЃЋрЃћрЃарЃЏрЃћрЃарЃўрЃА рЃЎрЃЮрЃЏрЃўрЃАрЃљрЃарЃўрЃљрЃбрЃерЃў рЃЊрЃљрЃўрЃгрЃДрЃћрЃА рЃЌрЃљрЃЋрЃњрЃљрЃЊрЃљрЃАрЃљрЃЋрЃџрЃўрЃА рЃЏрЃљрЃФрЃўрЃћрЃЉрЃћрЃџрЃЌрЃљ рЃЊрЃљрЃ«рЃљрЃарЃўрЃАрЃ«рЃћрЃЉрЃљ
рЃЊрЃљ рЃАрЃ«рЃЋрЃљрЃЊрЃљрЃАрЃ«рЃЋрЃљ рЃЏрЃўрЃАрЃўрЃљрЃќрЃћ рЃњрЃљрЃЊрЃљрЃЏрЃўрЃАрЃљрЃЏрЃљрЃарЃЌрЃћрЃЉрЃљ. рЃњрЃљрЃюрЃљрЃЏрЃгрЃћрЃАрЃћрЃА рЃћрЃарЃЌрЃў рЃ»рЃњрЃБрЃцрЃў рЃћрЃарЃЌ рЃЎрЃљрЃарЃћрЃбрЃљрЃерЃў,
рЃарЃљрЃЏрЃћрЃЌрЃБ рЃЦрЃљрЃџрЃљрЃЦ рЃЌрЃћрЃарЃЉрЃўрЃАрЃљрЃерЃў рЃЋрЃўрЃюрЃЏрЃћ рЃћрЃърЃўрЃАрЃЎрЃЮрЃърЃЮрЃАрЃў рЃћрЃюрЃарЃўрЃЎрЃћ рЃЊрЃљрЃ«рЃЏрЃљрЃарЃћрЃЉрЃљрЃА рЃћрЃФрЃћрЃЉрЃЊрЃљ. рЃњрЃќрЃљрЃерЃў рЃњрЃ»рЃБрЃцрЃўрЃА
рЃгрЃћрЃЋрЃарЃћрЃЉрЃЏрЃљ рЃћрЃарЃЌрЃЏрЃљрЃюрЃћрЃЌрЃў рЃњрЃљрЃўрЃфрЃюрЃћрЃА:

* **рЃЏрЃљрЃЏрЃБ** Рђћ рЃЏрЃљрЃдрЃљрЃџрЃў, рЃЏрЃљрЃњрЃарЃљрЃЏ рЃЌрЃљрЃЋрЃўрЃАрЃў рЃАрЃўрЃЏрЃљрЃдрЃџрЃўрЃАрЃЌрЃЋрЃўрЃА рЃЏрЃљрЃўрЃюрЃф рЃќрЃћрЃЊрЃЏрЃћрЃбрЃљрЃЊ рЃњрЃљрЃюрЃўрЃћрЃарЃў,
  рЃЮрЃЦрЃарЃЮрЃАрЃцрЃћрЃарЃў рЃЎрЃЮрЃюрЃбрЃБрЃарЃћрЃЉрЃўрЃЌ рЃерЃћрЃџрЃљрЃЏрЃљрЃќрЃћрЃЉрЃБрЃџ рЃЌрЃћрЃЌрЃа рЃљрЃЉрЃ»рЃљрЃарЃерЃў рЃњрЃљрЃЏрЃЮрЃДрЃЮрЃЉрЃўрЃџрЃў рЃарЃљрЃўрЃюрЃЊрЃў. рЃЏрЃўрЃАрЃў рЃЕрЃљрЃцрЃ«рЃБрЃбрЃў
  рЃерЃЮрЃарЃўрЃЊрЃљрЃю рЃгрЃљрЃљрЃњрЃљрЃЋрЃЊрЃљ рЃАрЃљрЃЌрЃџрЃА, рЃарЃЮрЃЏрЃћрЃџрЃАрЃљрЃф рЃфрЃ«рЃЋрЃўрЃаРђћрЃърЃўрЃарЃўрЃА рЃњрЃљрЃЏрЃЮрЃАрЃљрЃЕрЃћрЃюрЃљрЃЊ рЃњрЃљрЃЏрЃЮрЃГрЃарЃўрЃџрЃў рЃ░рЃЦрЃЮрЃюрЃЊрЃљ рЃ»рЃЋрЃарЃўрЃА
  рЃцрЃЮрЃарЃЏрЃљ. рЃЌрЃЋрЃљрЃџрЃћрЃЉрЃў рЃљрЃЉрЃ»рЃарЃўрЃА рЃЎрЃЮрЃюрЃбрЃБрЃарЃћрЃЉрЃўрЃЋрЃўрЃЌ рЃЮрЃЦрЃарЃЮрЃАрЃцрЃћрЃарЃў, рЃ«рЃЮрЃџрЃЮ рЃюрЃўрЃЎрЃљрЃърЃў Рђћ рЃњрЃљрЃЏрЃЮрЃЌрЃџрЃўрЃџрЃў, рЃарЃЮрЃњрЃЮрЃарЃф
  рЃЎрЃћрЃарЃърЃўрЃАрЃљ.
* **рЃБрЃАрЃљрЃ«рЃћрЃџрЃЮ рЃюрЃљрЃ«рЃћрЃЋрЃљрЃарЃћрЃџрЃцрЃў** Рђћ рЃЏрЃЮрЃњрЃарЃФрЃЮ рЃЌрЃЏрЃљ, рЃБрЃФрЃўрЃџрЃљрЃарЃў рЃЕрЃљрЃерЃљрЃЋрЃћрЃЉрЃБрЃџрЃў рЃЌрЃЋрЃљрЃџрЃћрЃЉрЃў, рЃБрЃЏрЃЎрЃџрЃљрЃЋрЃћрЃЉрЃЮ рЃЌрЃћрЃЌрЃарЃў
  рЃЏрЃљрЃўрЃАрЃБрЃарЃў, рЃбрЃљрЃюрЃќрЃћ рЃарЃЮрЃЏ рЃ«рЃБрЃарЃ»рЃўрЃюрЃўрЃЋрЃўрЃЌ рЃћрЃЎрЃўрЃЊрЃљ; рЃерЃЮрЃарЃбрЃў рЃЊрЃљ рЃАрЃљрЃюрЃЊрЃџрЃћрЃЉрЃў, рЃърЃџрЃћрЃЊрЃў рЃќрЃћрЃЊ рЃЏрЃЮрЃцрЃљрЃарЃћрЃЉрЃБрЃџрЃў,
  рЃцрЃћрЃ«рЃћрЃЉрЃЌрЃљрЃю рЃљрЃарЃцрЃљ рЃЏрЃўрЃЊрЃћрЃЉрЃБрЃџрЃў.
* **рЃЉрЃЮрЃюрЃЊрЃарЃўрЃБрЃЊрЃў** Рђћ рЃерЃљрЃЋрЃљрЃЉрЃ»рЃарЃўрЃљрЃюрЃў рЃАрЃљрЃерЃБрЃљрЃџрЃЮ рЃљрЃдрЃюрЃљрЃњрЃЮрЃЉрЃўрЃА рЃЎрЃљрЃфрЃў, рЃарЃЮрЃЏрЃћрЃџрЃАрЃљрЃф рЃќрЃћрЃЋрЃўрЃЊрЃљрЃю рЃњрЃарЃФрЃћрЃџрЃў
  рЃбрЃДрЃљрЃЋрЃўрЃА рЃЏрЃЮрЃАрЃљрЃАрЃ«рЃљрЃЏрЃў рЃћрЃфрЃЋрЃљ, рЃфрЃљрЃџ рЃ«рЃћрЃџрЃерЃў рЃцрЃљрЃарЃў рЃћрЃГрЃўрЃарЃљ, рЃЦрЃљрЃЏрЃљрЃарЃќрЃћ Рђћ рЃЦрЃљрЃарЃЦрЃљрЃерЃў.
* **рЃЏрЃўрЃЎрЃарЃў** Рђћ рЃЏрЃЮрЃгрЃўрЃЌрЃљрЃџрЃЮ рЃџрЃљрЃЏрЃљрЃќрЃў рЃАрЃљрЃЏрЃЮрЃАрЃўрЃЌ рЃњрЃљрЃЏрЃЮрЃгрЃДрЃЮрЃЉрЃўрЃџрЃў, рЃгрЃћрЃџрЃерЃў рЃфрЃЮрЃбрЃљ рЃќрЃћрЃЊрЃЏрЃћрЃбрЃљрЃЊ
  рЃњрЃљрЃЏрЃљрЃарЃЌрЃБрЃџрЃў, рЃЏрЃЮрЃЏрЃдрЃўрЃЏрЃљрЃарЃў рЃАрЃљрЃ«рЃўрЃЌ рЃЏрЃ»рЃЊрЃЮрЃЏрЃў рЃљрЃ«рЃљрЃџрЃњрЃљрЃќрЃарЃЊрЃљ рЃЏрЃљрЃЏрЃљрЃЎрЃљрЃфрЃў. рЃАрЃљрЃ«рЃћ рЃњрЃБрЃџрЃцрЃарЃЮрЃАрЃбрЃћрЃџрЃўрЃАрЃљрЃА
  рЃ░рЃњрЃљрЃЋрЃЊрЃљ. рЃЏрЃгрЃЋрЃљрЃюрЃћ рЃЌрЃЋрЃљрЃџрЃћрЃЉрЃў, рЃЏрЃфрЃўрЃарЃћрЃЊрЃўрЃЌ рЃљрЃЏрЃЮрЃгрЃћрЃБрЃџрЃў рЃДрЃЋрЃарЃўрЃЏрЃљрЃџрЃћрЃЉрЃў рЃЊрЃљ рЃЏрЃЮрЃЏрЃарЃњрЃЋрЃљрЃџрЃћрЃЉрЃБрЃџрЃў рЃДрЃЉрЃљ.
* **рЃЋрЃљрЃўрЃЎрЃљрЃарЃў** Рђћ рЃЎрЃБрЃЌрЃ«рЃћрЃерЃў рЃЏрЃўрЃЏрЃ»рЃЊрЃљрЃарЃў рЃЏрЃљрЃЏрЃљрЃЎрЃљрЃфрЃў. рЃўрЃЏрЃЊрЃћрЃюрЃљрЃЊ рЃЏрЃЮрЃ«рЃЊрЃћрЃюрЃўрЃџрЃљрЃЊ рЃћрЃфрЃЋрЃљ рЃерЃљрЃЋрЃў
  рЃбрЃљрЃюрЃўрЃАрЃљрЃЏрЃЮрЃАрЃў, рЃарЃЮрЃЏ рЃерЃЌрЃљрЃЉрЃћрЃГрЃЊрЃўрЃџрЃћрЃЉрЃљ рЃЊрЃљрЃбрЃЮрЃЋрЃљ, рЃЌрЃўрЃЌрЃЦрЃЮрЃА рЃцрЃћрЃўрЃЦрЃљрЃарЃЌрЃљрЃю рЃЊрЃљрЃЊрЃўрЃЮрЃЊрЃљ рЃЊрЃдрЃћрЃЮрЃЉрЃўрЃЌ.
  рЃБрЃљрЃЏрЃарЃљрЃЋрЃў рЃцрЃБрЃбрЃџрЃљрЃарЃў, рЃ»рЃўрЃЉрЃћ рЃЊрЃљ рЃърЃљрЃбрЃљрЃарЃљ рЃЕрЃљрЃАрЃљрЃЊрЃћрЃЉрЃў рЃерЃЋрЃћрЃюрЃЮрЃЊрЃљ рЃќрЃћрЃЊ. рЃљрЃЏрЃўрЃАрЃЊрЃљ рЃЏрЃўрЃБрЃ«рЃћрЃЊрЃљрЃЋрЃљрЃЊ,
  рЃАрЃўрЃДрЃљрЃџрЃЉрЃўрЃАрЃљ рЃЊрЃљ рЃњрЃљрЃўрЃФрЃЋрЃћрЃарЃЮрЃЉрЃўрЃА рЃАрЃљрЃерЃўрЃюрЃћрЃџрЃў рЃљрЃБрЃарЃљ рЃўрЃњрЃарЃФрЃюрЃЮрЃЉрЃЮрЃЊрЃљ рЃЏрЃљрЃўрЃюрЃф.

## рЃАрЃћрЃАрЃўрЃљ

рЃЌрЃћрЃарЃЉрЃўрЃАрЃљрЃАрЃЎрЃћрЃю рЃЏрЃўрЃЏрЃљрЃЋрЃљрЃџ рЃЎрЃљрЃарЃћрЃбрЃљрЃА рЃњрЃќрЃљ рЃњрЃљрЃЊрЃљрЃБрЃдрЃЮрЃЉрЃљ рЃЏрЃЮрЃ«рЃБрЃфрЃЏрЃљ рЃцрЃћрЃарЃЏрЃћрЃарЃЏрЃљ, рЃўрЃА рЃЊрЃљрЃГрЃарЃўрЃџрЃў рЃўрЃДрЃЮ.
рЃЋрЃўрЃдрЃљрЃфрЃћрЃЉрЃЏрЃљ рЃЕрЃћрЃЏрЃў рЃЮрЃ»рЃљрЃ«рЃў рЃњрЃљрЃўрЃбрЃљрЃфрЃћрЃАрЃЮ, рЃљрЃАрЃћ рЃЌрЃЦрЃЋрЃљ. рЃ»рЃњрЃБрЃцрЃЏрЃљ рЃњрЃљрЃЊрЃљрЃгрЃДрЃЋрЃўрЃбрЃљ, рЃЊрЃљрЃЋрЃћрЃ«рЃЏрЃљрЃарЃЮрЃЌрЃЮ.
рЃЉрЃЮрЃюрЃЊрЃарЃўрЃБрЃЊрЃЏрЃљ рЃ«рЃћрЃџрЃерЃў рЃљрЃўрЃДрЃЋрЃљрЃюрЃљ, рЃерЃЮрЃарЃА рЃњрЃљрЃўрЃЦрЃфрЃљ рЃЊрЃљ
[рЃдрЃЊрЃўрЃЊрЃўрЃЊрЃљрЃю](https://bidzer.ge/definition/369) рЃћрЃарЃЌрЃў рЃЮрЃЦрЃарЃЮрЃА рЃЏрЃЮрЃюрЃћрЃбрЃљ рЃљрЃљрЃфрЃљрЃџрЃљ. рЃерЃћрЃЏрЃЊрЃћрЃњ
рЃљрЃЏрЃљрЃџрЃљ рЃАрЃљрЃ«рЃџрЃўрЃАрЃЎрЃћрЃю рЃЊрЃљрЃўрЃФрЃарЃљ. рЃерЃћрЃЉрЃўрЃ»рЃћрЃЉрЃўрЃАрЃЌрЃљрЃюрЃљрЃЋрЃћ рЃЏрЃљрЃЏрЃБрЃЏ рЃгрЃљрЃарЃўрЃбрЃљрЃфрЃљ рЃърЃўрЃарЃЋрЃћрЃџ рЃАрЃљрЃарЃЌрЃБрЃџрЃќрЃћ рЃерЃћрЃюрЃљрЃ«рЃБрЃџрЃў
рЃАрЃљрЃГрЃЏрЃћрЃџрЃў, рЃ«рЃЮрЃџрЃЮ рЃЉрЃЮрЃюрЃЊрЃарЃўрЃБрЃЊрЃЏрЃљ рЃЊрЃљрЃљрЃарЃЉрЃўрЃљ рЃЏрЃћрЃЮрЃарЃћ рЃАрЃљрЃарЃЌрЃБрЃџрЃў. 

рЃФрЃљрЃарЃфрЃЋрЃўрЃА рЃерЃћрЃЏрЃЊрЃњрЃЮрЃЏ рЃ»рЃњрЃБрЃцрЃў рЃЊрЃљрЃўрЃФрЃарЃљ рЃерЃљрЃ«рЃбрЃўрЃАрЃЎрЃћрЃю, рЃАрЃљрЃЊрЃљрЃф, рЃЏрЃЮрЃ«рЃБрЃфрЃўрЃА рЃЌрЃЦрЃЏрЃўрЃЌ, рЃњрЃљрЃЏрЃЮрЃЎрЃћрЃбрЃўрЃџрЃў рЃ░рЃДрЃљрЃЋрЃЊрЃљрЃЌ
рЃЏрЃўрЃАрЃў рЃфрЃЮрЃџрЃў. рЃЏрЃљрЃЏрЃБрЃЏ рЃЏрЃљрЃдрЃљрЃарЃЮрЃА рЃЊрЃљрЃАрЃљрЃгрЃДрЃўрЃАрЃерЃўрЃЋрЃћ рЃљрЃў рЃљрЃАрЃћ рЃБрЃюрЃЊрЃљ рЃњрЃљрЃЊрЃљрЃЋрЃ«рЃбрЃћрЃЮ, рЃњрЃљрЃљрЃфрЃЮрЃфрЃ«рЃџрЃљ рЃЏрЃљрЃ«рЃћ,
рЃЏрЃљрЃарЃњрЃљрЃЏ рЃдрЃарЃГрЃўрЃљрЃџрЃўрЃЌ рЃЏрЃЮрЃЏрЃљрЃЋрЃљрЃџрЃў рЃарЃЎрЃўрЃюрЃўрЃА рЃФрЃћрЃџрЃўрЃА рЃљрЃфрЃўрЃџрЃћрЃЉрЃљ рЃЏрЃЮрЃљрЃ«рЃћрЃарЃ«рЃљ. рЃЏрЃўрЃЎрЃарЃЏрЃљ рЃљрЃЦрЃљрЃБрЃарЃЮрЃЉрЃљрЃА
рЃњрЃљрЃЏрЃЮрЃЋрЃўрЃФрЃўрЃћрЃЉрЃЮ, рЃ«рЃћрЃџрЃў рЃњрЃљрЃЏрЃЮрЃгрЃўрЃљ рЃЊрЃљ рЃЕрЃўрЃарЃљрЃдрЃЊрЃљрЃюрЃў рЃЏрЃЮрЃўрЃЌрЃ«рЃЮрЃЋрЃљ. рЃЋрЃљрЃўрЃЎрЃљрЃарЃЏрЃљ рЃљрЃБрЃюрЃЌрЃЮ рЃЊрЃљ рЃЏрЃўрЃљрЃгрЃЮрЃЊрЃљ рЃЌрЃБ
рЃљрЃарЃљ, рЃњрЃљрЃЋрЃљрЃарЃЊрЃљ рЃАрЃљрЃЮрЃфрЃљрЃарЃў рЃърЃЮрЃќрЃўрЃбрЃўрЃЋрЃўрЃЌ рЃЊрЃљ рЃћрЃарЃЌрЃў рЃ«рЃљрЃцрЃљрЃюрЃњрЃў рЃЏрЃЮрЃ«рЃАрЃюрЃљ. рЃЦрЃЋрЃћрЃЏрЃЮрЃЊрЃљрЃю рЃЦрЃљрЃџрЃўрЃА рЃДрЃЋрЃўрЃарЃўрЃА рЃ«рЃЏрЃљ
рЃЏрЃЮрЃўрЃАрЃЏрЃљ. рЃЉрЃЮрЃюрЃЊрЃарЃўрЃБрЃЊрЃў рЃљрЃЏрЃўрЃА рЃњрЃљрЃњрЃЮрЃюрЃћрЃЉрЃљрЃќрЃћ рЃБрЃЏрЃљрЃџрЃЋрЃћ рЃгрЃўрЃю рЃњрЃљрЃўрЃГрЃарЃљ рЃЊрЃљ рЃЏрЃљрЃ«рЃћрЃА рЃцрЃћрЃ«рЃў рЃЊрЃљрЃљрЃЉрЃўрЃ»рЃљ.
рЃБрЃќрЃљрЃарЃЏрЃљрЃќрЃљрЃарЃў рЃџрЃЮрЃЊрЃў рЃЕрЃљрЃЏрЃЮрЃЋрЃљрЃарЃЊрЃљ рЃЊрЃљ рЃЏрЃўрЃАрЃЎрЃћрЃю рЃњрЃљрЃњрЃЮрЃарЃЊрЃљ. рЃЋрЃћрЃарЃљрЃцрЃћрЃарЃў рЃЏрЃЮрЃўрЃцрЃўрЃЦрЃарЃљ, рЃЊрЃљрЃгрЃЋрЃљ рЃФрЃўрЃарЃА, рЃЦрЃЋрЃљрЃЏ
рЃќрЃћрЃЊ рЃњрЃљрЃЊрЃљрЃБрЃљрЃарЃљ. рЃерЃћрЃЏрЃЊрЃћрЃњ рЃљрЃЊрЃњрЃљ рЃЊрЃљ рЃЏрЃўрЃЎрЃарЃЌрЃљрЃю рЃгрЃљрЃЏрЃЮрЃўрЃгрЃДрЃЮ рЃАрЃўрЃбрЃДрЃЋрЃўрЃћрЃарЃў рЃерЃћрЃџрЃљрЃърЃљрЃарЃљрЃЎрЃћрЃЉрЃљ рЃЊрЃљ рЃАрЃљрЃ«рЃћрЃќрЃћ
рЃарЃбрЃДрЃЏрЃљ. рЃњрЃљрЃюрЃљрЃгрЃДрЃарЃЮ рЃАрЃ«рЃЋрЃљ рЃгрЃћрЃЋрЃарЃћрЃЉрЃў рЃЉрЃЮрЃюрЃЊрЃарЃўрЃБрЃЊрЃўрЃА рЃАрЃљрЃЦрЃфрЃўрЃћрЃџрЃЏрЃљ рЃЊрЃљ рЃЎрЃљрЃЏрЃљрЃЌрЃерЃў рЃ»рЃњрЃБрЃцрЃўрЃА рЃАрЃ«рЃЋрЃљ
рЃгрЃћрЃЋрЃарЃћрЃЉрЃўрЃф рЃЕрЃљрЃћрЃЉрЃюрЃћрЃю. рЃ«рЃЏрЃљрЃБрЃарЃќрЃћ рЃњрЃљрЃЏрЃЮрЃЕрЃюрЃЊрЃюрЃћрЃю рЃЏрЃљрЃдрЃљрЃарЃЮрЃерЃў рЃЕрЃљрЃАрЃљрЃцрЃарЃћрЃЉрЃБрЃџрЃў рЃЎрЃБрЃџрЃбрЃўрЃАрЃбрЃћрЃЉрЃўрЃф. рЃћрЃарЃЌ-рЃћрЃарЃЌ
рЃЏрЃљрЃЌрЃњрЃљрЃюрЃА рЃЏрЃўрЃЎрЃарЃў рЃерЃћрЃљрЃцрЃарЃўрЃюрЃЊрЃљ рЃЊрЃљ рЃерЃћрЃЉрЃЮрЃГрЃљ. рЃДрЃЋрЃўрЃарЃўрЃџрЃў рЃЊрЃљрЃўрЃгрЃДрЃЮ. рЃЏрЃўрЃЎрЃарЃЏрЃљ рЃЏрЃЮрЃДрЃЋрЃўрЃарЃљрЃџрЃў рЃЏрЃљрЃџрЃћрЃЋрЃћ
рЃњрЃљрЃЌрЃўрЃерЃљ, рЃ«рЃЮрЃџрЃЮ рЃЏрЃљрЃЏрЃБрЃЏ рЃўрЃњрЃў рЃЏрЃ«рЃљрЃарЃќрЃћ рЃЏрЃЮрЃўрЃњрЃЊрЃЮ. рЃЏрЃўрЃЎрЃарЃў рЃЎрЃЋрЃџрЃљрЃЋ рЃњрЃљрЃюрЃљрЃгрЃДрЃарЃЮ рЃЉрЃЮрЃюрЃЊрЃарЃўрЃБрЃЊрЃўрЃА рЃљрЃ«рЃљрЃџрЃЏрЃљ
рЃАрЃўрЃбрЃДрЃЋрЃўрЃћрЃарЃў рЃЊрЃљрЃърЃўрЃарЃўрЃАрЃърЃўрЃарЃћрЃЉрЃўрЃА рЃЏрЃфрЃЊрЃћрЃџрЃЮрЃЉрЃљрЃЏ рЃЊрЃљ рЃљрЃЏрЃ»рЃћрЃарЃљрЃЊ рЃљрЃЏ рЃБрЃЎрЃљрЃюрЃљрЃАрЃЎрЃюрЃћрЃџрЃЏрЃљ рЃАрЃўрЃџрЃљ рЃЏрЃўрЃўрЃдрЃЮ, рЃарЃЮрЃЏрЃџрЃўрЃА
рЃбрЃЎрЃљрЃфрЃБрЃюрЃЏрЃљ рЃЦрЃЋрЃљ рЃерЃћрЃљрЃќрЃљрЃюрЃќрЃљрЃарЃљ.

РђърЃЊрЃћрЃЊрЃћрЃЉрЃўрЃф рЃЏрЃЮрЃњ­Ъцг­Ъцг­Ъцг­ЪцгрЃўрЃљрЃЌ рЃДрЃЋрЃћрЃџрЃљрЃА, рЃљрЃЦрЃћрЃЊрЃљрЃю рЃгрЃљрЃЋрЃћрЃЊрЃў рЃЏрЃћ.Рђю

рЃАрЃљрЃЉрЃЮрЃџрЃЮрЃЮрЃЊ рЃЋрЃљрЃўрЃЎрЃљрЃарЃўрЃА рЃАрЃўрЃбрЃДрЃЋрЃћрЃЉрЃЏрЃљ рЃЏрЃЮрЃљрЃЉрЃарЃБрЃюрЃљ.

рЃ»рЃњрЃБрЃцрЃў рЃЏрЃўрЃљрЃЊрЃњрЃљ рЃћрЃарЃЌрЃњрЃЋрЃљрЃа рЃњрЃљрЃцрЃљрЃарЃЌрЃЮрЃћрЃЉрЃљрЃА, рЃарЃЮрЃЏрЃџрЃўрЃА рЃфрЃћрЃюрЃбрЃарЃерЃўрЃф рЃЊрЃљрЃЉрЃљрЃџрЃў рЃдрЃЮрЃЉрЃўрЃЌ рЃерЃћрЃЏрЃЮрЃАрЃљрЃќрЃдрЃЋрЃарЃБрЃџрЃў рЃўрЃДрЃЮ
рЃљрЃБрЃќрЃў, рЃ«рЃЮрЃџрЃЮ рЃфрЃћрЃюрЃбрЃарЃерЃў рЃљрЃдрЃЏрЃљрЃарЃЌрЃБрЃџрЃў рЃўрЃДрЃЮ рЃџрЃБрЃарЃ»рЃљрЃЊ рЃЏрЃљрЃюрЃљрЃЌрЃЮрЃЉрЃћрЃџрЃў рЃърЃћрЃЊрЃћрЃАрЃбрЃљрЃџрЃў. рЃЋрЃљрЃўрЃЎрЃљрЃарЃЏрЃљ
рЃърЃўрЃарЃЋрЃћрЃџрЃљрЃЊ рЃўрЃЕрЃўрЃюрЃљ рЃЌрЃљрЃЋрЃў рЃЊрЃљ рЃЊрЃљрЃљрЃЊрЃњрЃўрЃюрЃљ, рЃарЃЮрЃЏ рЃърЃћрЃЊрЃћрЃАрЃбрЃљрЃџрЃў рЃњрЃљрЃЏрЃЮрЃфрЃћрЃЏрЃЊрЃљ рЃбрЃарЃљрЃюрЃАрЃЏрЃБрЃбрЃљрЃфрЃўрЃўрЃА рЃћрЃюрЃћрЃарЃњрЃўрЃљрЃА.
рЃЊрЃљрЃарЃЉрЃљрЃќрЃерЃў рЃЕрЃљрЃАрЃљрЃцрЃарЃћрЃЉрЃБрЃџрЃў рЃЎрЃБрЃџрЃбрЃўрЃАрЃбрЃћрЃЉрЃўрЃА рЃњрЃљрЃЏрЃЮрЃАрЃљрЃДрЃЋрЃљрЃюрЃљрЃЊ рЃЏрЃљрЃЏрЃБрЃЏ рЃњрЃљрЃюрЃљрЃфрЃ«рЃљрЃЊрЃљ, рЃарЃЮрЃЏ рЃљрЃЦ рЃЏрЃ«рЃЮрЃџрЃЮрЃЊ рЃЊрЃљ
рЃЏрЃ«рЃЮрЃџрЃЮрЃЊ рЃбрЃљрЃарЃљрЃЎрЃюрЃћрЃЉрЃўрЃА рЃњрЃљрЃАрЃљрЃюрЃљрЃЊрЃњрЃБрЃарЃћрЃЉрЃџрЃљрЃЊ рЃўрЃДрЃЮ рЃЏрЃЮрЃАрЃБрЃџрЃў, рЃарЃљрЃЏрЃљрЃф рЃњрЃљрЃГрЃарЃљ рЃЊрЃљ рЃћрЃарЃЌ-рЃћрЃарЃЌрЃЏрЃљ рЃЎрЃБрЃџрЃбрЃўрЃАрЃбрЃЏрЃљ
рЃЎрЃћрЃЊрЃџрЃўрЃА рЃГрЃарЃўрЃџрЃўрЃЊрЃљрЃю рЃЌрЃљрЃЋрЃў рЃњрЃљрЃЏрЃЮрЃДрЃЮ. рЃЏрЃўрЃЎрЃарЃЏрЃљ рЃЕрЃљрЃЉрЃарЃўрЃЊрЃљ рЃЌрЃљрЃЋрЃњрЃљрЃЏрЃЮрЃДрЃЮрЃцрЃўрЃџрЃў рЃљрЃЉрЃарЃљрЃњрЃў, рЃ«рЃЮрЃџрЃЮ рЃЏрЃўрЃА рЃБрЃЎрЃљрЃю
рЃЊрЃљрЃЏрЃљрЃџрЃБрЃџ рЃЏрЃћрЃЮрЃарЃћрЃА рЃЌрЃљрЃЋрЃќрЃћ рЃЏрЃљрЃЏрЃБ рЃЏрЃўрЃљрЃ«рЃбрЃљ рЃЏрЃЌрЃћрЃџрЃў рЃАрЃўрЃЏрЃФрЃўрЃЏрЃўрЃЌ. рЃљрЃдрЃЏрЃЮрЃЕрЃюрЃЊрЃљ, рЃарЃЮрЃЏ рЃЏрЃљрЃЏрЃБрЃЏ рЃЎрЃўрЃюрЃљрЃдрЃљрЃЏ
рЃЏрЃЮрЃ«рЃБрЃфрЃў рЃцрЃћрЃарЃЏрЃћрЃарЃўрЃА рЃфрЃЮрЃџрЃў рЃњрЃљрЃГрЃДрЃџрЃўрЃбрЃљ. рЃЏрЃћрЃЮрЃарЃћ рЃљрЃЉрЃарЃљрЃњрЃў рЃЏрЃљрЃЏрЃБрЃА рЃЊрЃљрЃБрЃАрЃ«рЃџрЃбрЃљ.

рЃЏрЃћрЃЮрЃарЃћ рЃЏрЃ«рЃљрЃарЃћрЃА рЃЎрЃљрЃарЃўрЃЊрЃљрЃю рЃњрЃљрЃЏрЃЮрЃЋрЃљрЃарЃЊрЃљ рЃЎрЃўрЃЊрЃћрЃЋ рЃћрЃарЃЌрЃў рЃюрЃўрЃдрЃЉрЃўрЃљрЃюрЃў рЃљрЃЉрЃарЃљрЃњрЃў, рЃЉрЃљрЃЋрЃерЃЋрЃў рЃгрЃўрЃ«рЃџрЃўрЃАрЃЎрЃЋрЃарЃўрЃЌ
рЃњрЃљрЃљрЃњрЃЊрЃЮ рЃБрЃЎрЃљрЃю, рЃЎрЃћрЃЊрЃћрЃџрЃЌрЃљрЃю рЃЊрЃљрЃЊрЃњрЃљ рЃЊрЃљ рЃњрЃарЃљрЃњрЃюрЃўрЃџрЃў рЃљрЃЏрЃЮрЃўрЃдрЃЮ. рЃњрЃљрЃерЃљрЃџрЃљ рЃЌрЃБ рЃљрЃарЃљ, рЃфрЃћрЃфрЃ«рЃџрЃЏрЃљ рЃЏрЃЮрЃўрЃфрЃЋрЃљ
рЃўрЃЦрЃљрЃБрЃарЃЮрЃЉрЃљ. рЃЏрЃўрЃЎрЃарЃў, рЃўрЃАрЃћрЃЊрЃљрЃф рЃЊрЃљрЃГрЃарЃўрЃџрЃў, рЃБрЃњрЃЮрЃюрЃЮрЃЊ рЃЊрЃљрЃЋрЃљрЃарЃЊрЃљ. рЃЋрЃљрЃўрЃЎрЃљрЃарЃЏрЃљ рЃљрЃЏрЃўрЃА рЃАрЃљрЃърЃљрЃАрЃБрЃ«рЃЮрЃЊ рЃўрЃЏрЃЊрЃћрЃюрЃљрЃЊ
рЃ«рЃЏрЃљрЃЏрЃљрЃдрЃџрЃљ рЃерЃћрЃљрЃњрЃўрЃюрЃљ рЃфрЃћрЃфрЃ«рЃџрЃЏрЃцрЃарЃЦрЃЋрЃћрЃЋрЃћрЃџрЃА, рЃарЃЮрЃЏ рЃгрЃљрЃЏрЃўрЃЌ рЃЊрЃљрЃљрЃарЃћрЃбрЃўрЃљрЃюрЃљ. рЃ«рЃћрЃџрЃўрЃЊрЃљрЃю рЃњрЃљрЃерЃЋрЃћрЃЉрЃБрЃџрЃў
рЃљрЃЉрЃарЃљрЃњрЃўрЃАрЃЎрЃћрЃю рЃњрЃљрЃћрЃЏрЃљрЃарЃЌрЃљ рЃЉрЃЮрЃюрЃЊрЃарЃўрЃБрЃЊрЃў, рЃарЃЮрЃЏрЃџрЃўрЃА рЃюрЃљрЃЉрЃўрЃ»рЃЏрЃљ рЃерЃћрЃљрЃарЃДрЃўрЃљ рЃЊрЃарЃЮрЃўрЃАрЃљ рЃЊрЃљ рЃАрЃўрЃЋрЃарЃфрЃўрЃА рЃЏрЃБрЃЊрЃЏрЃўрЃЋрЃў
рЃАрЃбрЃарЃБрЃЦрЃбрЃБрЃарЃљ рЃЊрЃљ рЃЏрЃўрЃќрЃљрЃюрЃЌрЃљрЃю рЃфрЃ«рЃЋрЃўрЃарЃгрЃўрЃю рЃЊрЃљрЃљрЃДрЃћрЃюрЃљ.

рЃЏрЃљрЃЏрЃБрЃЏ рЃ«рЃЏрЃљрЃџрЃў рЃЏрЃЮрЃљрЃбрЃарЃўрЃљрЃџрЃљ рЃЊрЃљ рЃљрЃЉрЃарЃљрЃњрЃА рЃърЃўрЃарЃЊрЃљрЃърЃўрЃа рЃДрЃБрЃарЃерЃў рЃњрЃљрЃБрЃДрЃљрЃарЃљ. рЃЎрЃљрЃарЃў рЃњрЃљрЃўрЃдрЃЮ. рЃЊрЃљрЃўрЃюрЃљрЃ«рЃљ рЃЌрЃБ
рЃљрЃарЃљ рЃЏрЃљрЃарЃбрЃЮ рЃЊрЃљрЃарЃЕрЃћрЃюрЃўрЃџрЃЏрЃљ рЃљрЃЉрЃарЃљрЃњрЃЏрЃљ, рЃарЃљ рЃ«рЃЊрЃћрЃЉрЃЮрЃЊрЃљ, рЃ«рЃћрЃџрЃћрЃЉрЃў рЃАрЃљрЃ«рЃћрЃќрЃћ рЃЏрЃўрЃўрЃЊрЃЮ рЃЊрЃљ рЃЌрЃљрЃЋрЃў рЃљрЃЏрЃЮрЃўрЃгрЃЋрЃљ.

рЃЋрЃљрЃўрЃЎрЃљрЃарЃЏрЃљ рЃЏрЃўрЃЎрЃарЃў рЃњрЃљрЃљрЃфрЃЮрЃфрЃ«рЃџрЃљ. рЃДрЃЋрЃћрЃџрЃљ рЃЮрЃЌрЃљрЃ«рЃерЃў рЃерЃћрЃЋрЃўрЃЊрЃљ, рЃАрЃљрЃўрЃЊрЃљрЃюрЃљрЃф рЃњрЃљрЃЏрЃЮрЃЊрЃўрЃЮрЃЊрЃюрЃћрЃю рЃљрЃЋрЃљрЃќрЃљрЃЎрЃћрЃЉрЃў.
рЃерЃљрЃЋ рЃбрЃДрЃљрЃЋрЃерЃў рЃњрЃљрЃЏрЃЮрЃгрЃДрЃЮрЃЉрЃўрЃџрЃў рЃЊрЃљрЃърЃарЃБрЃгрЃћрЃЉрЃБрЃџрЃбрЃБрЃЕрЃћрЃЉрЃўрЃљрЃюрЃў рЃЎрЃљрЃфрЃў рЃ»рЃњрЃБрЃцрЃА рЃњрЃљрЃћрЃфрЃюрЃЮ, рЃарЃЮрЃњрЃЮрЃарЃф рЃќрЃљрЃџрЃўрЃЎрЃЮ
рЃЉрЃБрЃарЃњрЃћрЃарЃў. рЃЏрЃћрЃЮрЃарЃћ рЃЏрЃўрЃАрЃў рЃгрЃўрЃюрЃљрЃЊрЃљрЃЊрЃћрЃЉрЃљ рЃўрЃДрЃЮ:

РђърЃљрЃБ рЃљрЃа рЃњрЃЋрЃўрЃюрЃЊрЃљ рЃарЃљ...Рђю

рЃЉрЃЮрЃюрЃЊрЃарЃўрЃБрЃЊрЃЏрЃљ рЃљрЃЏрЃљрЃќрЃћ рЃБрЃърЃљрЃАрЃБрЃ«рЃљ, рЃцрЃБрЃџрЃў рЃЏрЃЮрЃўрЃбрЃљрЃЮ, рЃЏрЃљрЃњрЃарЃљрЃЏ, рЃерЃћрЃ«рЃћрЃЊрЃљ рЃарЃљ, рЃЏрЃўрЃА рЃћрЃџрЃћрЃњрЃљрЃюрЃбрЃБрЃарЃљрЃЊ
рЃЏрЃЮрЃърЃарЃБрЃгрЃБрЃџ рЃбрЃБрЃЕрЃћрЃЉрЃА, рЃфрЃЮрЃбрЃљ рЃерЃћрЃцрЃўрЃЦрЃарЃўрЃљрЃюрЃЊрЃљ. рЃАрЃљрЃЏрЃљрЃњрЃўрЃћрЃарЃЮрЃЊ, рЃЏрЃўрЃА рЃњрЃЋрЃћрЃарЃЊрЃўрЃЌ рЃБрЃЎрЃЋрЃћ рЃЏрЃљрЃЏрЃБ рЃўрЃЊрЃњрЃљ.

РђърЃњрЃўрЃюрЃЊрЃљ рЃњрЃљрЃўрЃњрЃЮ рЃарЃљ рЃљрЃарЃўрЃА рЃЏрЃљрЃЏрЃЉрЃЮрЃА рЃњрЃћрЃАрЃџрЃў?Рђю

рЃЌрЃЋрЃљрЃџрЃћрЃЉрЃЊрЃљрЃГрЃДрЃћрЃбрЃўрЃџрЃЏрЃљ рЃЉрЃБрЃарЃњрЃћрЃарЃЏрЃљ рЃЌрЃљрЃЋрЃў рЃЊрЃљрЃљрЃЦрЃюрЃўрЃљ. рЃгрЃљрЃЏрЃўрЃф рЃљрЃа рЃњрЃљрЃАрЃБрЃџрЃљ, рЃарЃЮрЃЏ рЃЌрЃћрЃЌрЃарЃљрЃЉрЃ»рЃарЃўрЃљрЃюрЃЏрЃљ
рЃЌрЃљрЃЋрЃўрЃАрЃў рЃњрЃљрЃърЃарЃўрЃљрЃџрЃћрЃЉрЃБрЃџрЃў рЃ«рЃЏрЃљрЃџрЃў рЃДрЃБрЃарЃерЃў рЃњрЃљрЃБрЃДрЃљрЃарЃљ рЃЊрЃљ рЃњрЃљрЃюрЃњрЃЏрЃўрЃарЃљ.

рЃўрЃЦрЃЋрЃћ рЃцрЃБрЃарЃфрЃћрЃџрЃў рЃћрЃњрЃЊрЃЮ. рЃљрЃЉрЃарЃљрЃњрЃЌрЃљ рЃюрЃўрЃдрЃЉрЃћрЃЉрЃќрЃћ рЃњрЃљрЃЏрЃЮрЃАрЃљрЃ«рЃБрЃџрЃў рЃАрЃљрЃАрЃгрЃЮрЃарЃў рЃљрЃдрЃЏрЃЮрЃЕрЃюрЃЊрЃљ рЃарЃћрЃџрЃўрЃњрЃўрЃБрЃарЃў
рЃАрЃўрЃЏрЃЉрЃЮрЃџрЃЮ. рЃарЃЮрЃњрЃЮрЃарЃф рЃЋрЃљрЃўрЃЎрЃљрЃарЃЏрЃљ рЃ«рЃЏрЃљрЃЏрЃљрЃдрЃџрЃљ рЃљрЃЏрЃЮрЃўрЃЎрЃўрЃЌрЃ«рЃљ рЃўрЃЦрЃўрЃЊрЃљрЃю, рЃАрЃўрЃЎрЃЋрЃЊрЃўрЃџрЃўрЃАрЃљ рЃЊрЃљ рЃАрЃўрЃЉрЃюрЃћрЃџрЃўрЃА
рЃдрЃЋрЃЌрЃљрЃћрЃЉрЃўрЃА Рђћ рЃбрЃЮрЃарЃЮрЃњрЃўрЃА Рђћ рЃЌрЃљрЃДрЃЋрЃљрЃюрЃўрЃАрЃЏрЃфрЃћрЃЏрЃџрЃћрЃЉрЃў рЃўрЃДрЃЋрЃюрЃћрЃю. рЃърЃћрЃџрЃЮрЃарЃўрЃА рЃфрЃарЃћрЃЏрЃџрЃўрЃА рЃћрЃџрЃћрЃЦрЃАрЃўрЃарЃўрЃА рЃљрЃАрЃљрЃдрЃћрЃЉрЃљрЃЊ
рЃДрЃЮрЃцрЃўрЃџрЃљрЃю.

рЃЉрЃЮрЃюрЃЊрЃарЃўрЃБрЃЊрЃў рЃњрЃљрЃўрЃЦрЃфрЃљ рЃърЃћрЃЊрЃћрЃАрЃбрЃљрЃџрЃЌрЃљрЃю. рЃ░рЃљрЃћрЃарЃерЃў рЃцрЃљрЃарЃцрЃљрЃбрЃћрЃЉрЃЊрЃљ рЃарЃљрЃдрЃљрЃф рЃърЃљрЃбрЃљрЃарЃљ рЃАрЃўрЃюрЃ»рЃљрЃарЃљ. рЃАрЃбрЃљрЃфрЃљ рЃ«рЃћрЃџрЃў
рЃЌрЃБ рЃљрЃарЃљ, рЃЏрЃўрЃ«рЃЋрЃЊрЃљ рЃарЃЮрЃЏ рЃАрЃгрЃЮрЃарЃћрЃЊ рЃћрЃА рЃфрЃарЃћрЃЏрЃџрЃўрЃА рЃћрЃџрЃћрЃЦрЃАрЃўрЃарЃў рЃћрЃГрЃўрЃарЃљ. рЃўрЃЏрЃгрЃљрЃЏрЃАрЃЋрЃћ рЃЏрЃўрЃгрЃљрЃЏ рЃарЃДрЃћрЃЋрЃљ
рЃЊрЃљрЃўрЃгрЃДрЃЮ. рЃўрЃюрЃњрЃарЃћрЃЋрЃљ рЃњрЃљрЃЏрЃЮрЃЦрЃЋрЃљрЃЉрЃБрЃџрЃў, рЃњрЃљрЃЋрЃўрЃЦрЃфрЃћрЃЌрЃЮ рЃерЃћрЃДрЃўрЃЋрЃџрЃћрЃА рЃЌрЃБ рЃљрЃарЃљ, рЃДрЃЋрЃћрЃџрЃљ рЃАрЃгрЃарЃљрЃцрЃљрЃЊ рЃњрЃљрЃЏрЃЮрЃЋрЃљрЃарЃЊрЃљ
рЃњрЃљрЃарЃћрЃЌ. рЃЎрЃљрЃарЃћрЃбрЃљрЃерЃў рЃЊрЃљрЃЉрЃарЃБрЃюрЃЊрЃюрЃћрЃю.

![рЃќрЃљрЃџрЃўрЃЎрЃЮ рЃЉрЃБрЃарЃњрЃћрЃарЃў рЃЏрЃЮрЃЎрЃЋрЃЊрЃўрЃюрЃћрЃЉрЃљрЃЏрЃЊрЃћ](../img/zaliko-burger.jpg)
